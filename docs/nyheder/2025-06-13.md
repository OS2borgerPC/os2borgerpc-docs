---
title: "13-06-2025: OS2BorgerPC går en tid i møde med fokus på øget fleksibilitet og brugerinvolvering"
parent: Nyheder
nav_order: 5
nav_exclude: true
summary: |
        OS2BorgerPC gennemgår en forvandling med fokus på fleksibilitet, leverandøruafhængighed, automatisering og brugerinddragelse. Målet er en mere åben, sikker og dynamisk platform, der understøtter kommunernes behov og fremtidens teknologiske krav.
---

## Introduktion
Efter mere end 12 års succes med at levere sikre borgervendte arbejdsstationer står OS2BorgerPC over for en betydelig forvandling. Den nye strategi har til formål at øge fleksibiliteten, fremme fællesskabet og give brugerne større valgfrihed. Denne artikel omhandler de specifikke ændringer, der implementeres, samt hvad de konkret betyder for kommuner og andre offentlige instanser.

## Årsager til ændringerne
I takt med den stadigt skiftende teknologiske verden er det essentielt for OS2BorgerPC at tilpasse sig nye krav og behov fra brugerne. De gennemførte ændringer er et resultat af et ønske fra kommunerne om at skabe et mere fleksibelt og dynamisk produkt, der kan håndtere fremtidens teknologiske udfordringer.

## Konkrete ændringer
1. **Fjernelse af leverandørspecifikke afhængigheder**  
En af de mest markante ændringer er, at OS2BorgerPC nu er leverandøruafhængig. Den enkelte kommune kan nu frit vælge mellem at fortsætte samarbejde med nuværende leverandør, vælge alternativ leverandør eller hjemtage driften. Dette giver ikke alene anvenderkommunerne et frit valg, det åbner også dørene for mere tilpassede og skræddersyede løsninger.

2. **Automatiserede byggeprocesser**  
Den nye version af OS2BorgerPC indeholder automatiserede byggeprocesser, som gør det betydeligt lettere at installere og opdatere produktet. Automatiseringen sikrer desuden, at sikkerhedsstandarder overholdes, og forbedrer derved både sikkerhed og stabilitet i systemet. Det bliver således både hurtigere og lettere at implementere ny funktionalitet og sikkerhedsopdateringer.

3. **Revideret deployment-proces**  
Den reviderede deployment-proces sikrer, at alle kommuners data holdes adskilt. Dette øger sikkerheden og gør det lettere for kommunerne at drifte OS2BorgerPC med ro i sindet.

4. **Transparent brugerinddragelse**  
En vigtig komponent i den nye strategi er transparent brugerinddragelse. Fremover vil alle former for feedback fra brugere og leverandører blive behandlet på en synlig og transparent måde, idet de registreres, diskuteres og prioriteres åbent og under versionsstyring. Alle interesserede vil derfor let kunne skabe sig et overblik over, hvordan deres input, feedback og ændringsønsker håndteres, prioriteres og evt. implementeres.

5. **Åbenhed for bidrag**  
Endelig er det muligt for både kommuner, leverandører og udviklere aktivt at bidrage til produktudviklingen. De kan bidrage med nye funktioner eller justeringer gennem indsendelse af scripts, kodeelementer og vejledninger. Dette skift fra en centraliseret udviklingsmodel til en mere distribueret tilgang betyder, at ændringer og forbedringer kan implementeres hurtigere, da flere parter kan deltage aktivt i udviklingsprocessen.

6. **GitHub som samarbejdsværktøj**  
Udvidet anvendelse af GitHub til produktnært samarbejde vil fremme et mere effektivt og transparent samarbejde mellem aktørerne i OS2BorgerPC-fællesskabet. Denne åbne tilgang til innovation understøtter ikke alene en mere effektiv udviklingsproces og hurtigere respons på brugerbehov, den sikrer også fuld gennemsigtighed og sporbarhed i hele processen fra idé til implementering.

## Nye aftaler om vedligehold og videreudvikling
For at sikre driftsstabilitet og sikkerhed i produktet vil OS2 indgå vedligeholdelsesaftaler med en eller flere udviklingsleverandører. Disse aftaler vil fokusere på sikkerhedsvedligeholdelse, fejlrettelser og sårbarhedsscanning i kildekoden.
Derudover er der også et ønske om at indhente tilbud om udvikling af rapporteringsfunktionalitet i Administrations­modulet, opgradering af kritiske scripts og opgradering af den tekniske platform.

Tilbudsindhentningen vil finde sted i løbet af foråret og sommeren 2025. Aftalerne indgås formelt af OS2 sammenslutningen, håndteres af koordinationsgruppen og betales via produktbidrag fra de kommuner, der er tilsluttet OS2BorgerPC-fællesskabet. 
For at sikre et solidt økonomisk fundament for produktet er det derfor yderst vigtigt at alle anvendere af OS2BorgerPC, tilslutter sig OS2-fællesskabet uanset hvilken leverandør de vælger at få til at drifte deres løsning. Kun igennem den opbakning, interesse og økonomisk støtte som kommunerne giver ved at underskrive tilslutningsaftalen, får Os2BorgerPC det fællesskab og den økonomi der kræves for fortsat vedligehold og videreudvikling af OS2produktets kildekode.

## Forventninger til fremtiden.

Med de implementerede ændringer i OS2BorgerPC er der et stærkt fokus på at skabe en platform, der er både dynamisk, funktionel og modstandsdygtig. Målet er at sikre, at OS2BorgerPC bedre kan imødekomme de varierende behov og krav, offentlige instanser stiller. Den øgede fleksibilitet giver kommunerne frihed til at vælge løsninger, der passer deres specifikke situation, mens brugerinddragelse sikrer, at udviklingen forbliver relevant og brugerdrevet. 
Muligheden for aktivt at bidrage til produktets udvikling skaber et levende fællesskab, hvor innovation og samarbejde fremmes. Det gør OS2BorgerPC til en løsning, der konstant forbedres og udvikles i takt med de skiftende teknologiske krav og forventninger, uanset om de har lovmæssig, juridisk eller teknologisk karakter. 
Vi ser frem til at alle brugere og leverandører engagerer sig i denne spændende rejse mod at styrke og videreudvikle OS2BorgerPC, så vi sammen kan skabe den bedste platform for fremtidens behov.

